---
layout: post
date: 2020-07-11 12:42:07 +0200
title: Τήνος
img: tinos/cover.jpeg
categories: [travel]
tags: [travel, τήνος, tinos]
published: true
---

Επιτέλους ήρθε η πολυπόθητη ημέρα που θα άρχιζαν οι καλοκαιρινές μας διακοπές! 

Η επιλογή του νησιού, είχε αποφασιστεί μήνες πριν, το δωμάτιο που θα μας φιλοξενούσε με καταπληκτική θέα στον κόλπο του Αγίου Ρωμανού μας περίμενε και το πλοίο από την Ραφήνα ήταν έτοιμο να σαλπάρει και να μας πάει στο όμορφο νησί της Τήνου.

Φτάνοντας στο λιμάνι της Τήνου, το πρώτο πράμα που μας υποδέχτηκε, ήταν ο ισχυρός αέρας που επικρατούσε στο νησί και όπως πληροφορηθήκαμε κάνει αισθητή την παρουσία τον Ιούλιο και ιδιαίτερα τον Αύγουστο.

Δεν πτοηθήκαμε καθόλου, ούτε την πρώτη ημέρα αλλά ούτε και τις επόμενες 7 που μείναμε στο νησί.
Μάλιστα για να εγκλιματιστούμε γρήγορα, καθίσαμε σε ένα χαριτωμένο cafe στα στενά γραφικά σοκάκια της χώρας όπου απολαύσαμε μια παγωμένη μπυρίτσα!

![gialou](/assets/img/tinos/gialou.jpeg)


## Πάμε για μια βουτίτσα!

Καλοκαίρι σε ελληνικό νησί, σημαίνει θάλασσα, ήλιος και απόλυτη ξεγνοιασιά. 

Η Τήνος έχει πολλές παραλίες για όλα τα γούστα, λόγω του αέρα όμως, λίγες είναι αυτές που λέμε απάνεμες.
Αν όμως σας αρέσει να παίζετε με τα κύματα, τότε είστε στο κατάλληλο νησί. Αρκετές οργανωμένες αλλά και μη οργανωμένες παραλίες είναι διαθέσιμες, που σημαίνει ότι νερό και φαγώσιμα πρέπει να έχετε φροντίσει να έχετε μαζί σας. 

Τα τελευταία χρόνια προτιμάμε τις οργανωμένες, αλλά ήσυχες παραλίες και με αυτόν τον τρόπο αποφεύγουμε να κουβαλάμε την προίκα μας(!) προκειμένου να κάνουμε ένα μπάνιο.

Εμείς επισκεφτήκαμε τις παρακάτω:

### Άγιος Ρωμανός
Η καλύτερη παραλία κατά την άποψη μου βρίσκεται στον Άγιο Ρωμανό. Είναι η παραλία που όσο και να φυσάει, είναι προστατευόμενη από τον όμορφο κόλπο. Είναι αμμώδης, διαθέτει ήσυχο _beach bar_, αλλά έχει και ελεύθερο χώρο, όπου μπορεί κανείς να κάνει το μπάνιο του και να αράξει κάτω από τα πολλά αλμυρίκια που υπάρχουν διάσπαρτα.

![agiosromanos](/assets/img/tinos/agios_romanos.jpeg)

### Καλύβια
Αμμώδης οργανωμένη παραλία. Υπάρχει όμως αρκετός χώρος μη οργανωμένος με φυσική σκιά από αλμυρίκια.

### Άγιος Πέτρος
Βρίσκεται στον δρόμο προς τα Καλύβια, δεν είναι οργανωμένη, έχει άμμο και δεν μαζεύει κόσμο.

### Ρόχαρη
Αμμώδης οργανωμένη παραλία με ξαπλώστρες και οντάδες. Ίσως το ποιο χαλαρό _beach bar_ που έχουμε συναντήσει. Υπάρχει αρκετός χώρος μη οργανωμένος με σκιά από τα αλμυρίκια. Καθώς πρόκειται όμως για βόρεια παραλία, ο άνεμος είναι σχεδόν πάντα παρών.

![rochari](/assets/img/tinos/rochari.jpeg)

### Αγία θάλασσα 
Αμμώδης παραλία, μη οργανωμένη με αλμυρίκια. Είναι η παραλία που για να πας, περνάς μέσα από μια άλλη παραλία! Πριν φτάσεις στον Πάνορμο, υπάρχει μια μικρή ταμπελίτσα στα αριστερά, που λέει για την Αγία θάλασσα. Κάνεις αριστερά και στα 50 μετρά δεξιά (όχι ευθεία) και συνεχίζεις σε ένα στενό δρομάκι, στο τέλος του δρόμου κάνεις αριστερά (σε αυτό το σημείο περνάει μέσα από την άλλη παραλία) και συνεχίζεις ώσπου να βρεθείς σε άσφαλτο. Μετά ο δρόμος γίνεται πάλι βατός χωματόδρομος.

![ag.thalassa](/assets/img/tinos/ag.thalassa.jpeg)

### Καβαλουρκό 
Όσο βρισκόσαστε στην Αγία θάλασσα και κάνετε κέφι να εξερευνήσετε λίγο το μέρος, ακολουθήστε το μικρό μονοπάτι περνώντας από το εκκλησάκι του Αγίου Νικολάου όπου μετά από λίγα λεπτά πεζοπορίας θα φτάσετε στην πιο βόρεια παραλία του νησιού. Με τον Ασκό του Αιόλου να έχει αφήσει ελεύθερους τους ανέμους του να παίζουν με τα κύματα. Το μέρος είναι απίστευτο με τα λευκά λεία βράχια να δημιουργούν ένα σεληνιακό τοπίο.

![kavalourko](/assets/img/tinos/kavalourko.jpeg)

### Παχιά άμμος
Δεν είναι οργανωμένη και το όνομα της είναι αυτό που ακριβώς λέει. Πολύ ωραία παραλία, αμμώδης αλλά χωρίς φυσική σκιά. Μόνο στις δύο άκρες υπάρχουν βράχια που θα μπορούσε κανείς να προστατευτεί από τον ήλιο.
Η σηματοδότηση δεν είναι εντελώς ξεκάθαρη καθώς μετά από λίγη ώρα διαδρομής χάνονται τα ίχνη της. Συμβουλευτείτε λοιπόν το _Google maps_ για να την εντοπίσετε ανάλογα από ποιο σημείο θα επιλέξετε να την προσεγγίσετε και ετοιμαστείτε για μια μικρή πεζοπορία από το σημείο που θα αφήσετε το μεταφορικό σας μέσο. 

![pachiaammos](/assets/img/tinos/pachia_ammos.jpeg)
 
### Λυχναφτιά
Παραλία με βότσαλο. Δεν κατεβήκαμε το μονοπάτι, καθώς φύσαγε πάρα πολύ εκείνη την ημέρα και δεν έκανε το κολύμπι εφικτό.

### Όρμος Γιαννάκη
Στενή παραλία με βοτσαλάκι, καθώς διέρχεται ο δρόμος από την πάνω πλευρά. Έχει ένα πολύ όμορφο καινούργιο _cafe_, που βγάζει και μερικές ξαπλώστρες απέναντι στην παραλία.

### Κολυμπήθρες 
Μεγάλη αμμώδης παραλία με ξαπλώστρες και καθώς είναι πολύ μεγάλη υπάρχει αρκετός χώρος, χωρίς αρμυρίκια (βρίσκονται αρκετά μακριά από την παραλία). Eκεί υπάρχει και μια ταβέρνα με πάρα πολύ ωραία θέα.  

![kolympithres](/assets/img/tinos/kolympithres.jpeg)


### Άγιος Ιωάννης / Αγία Κυριακή / Άγιος Σώστης / Άγιος Φωκάς 
Βρίσκονται η μία μετά την άλλη στην παραλιακή γραμμή, νοτιοανατολικά. Πρόκειται για αμμώδεις παραλίες, οργανωμένες. Υπάρχει αρκετός ελεύθερος χώρος χωρίς πολλά αρμυρίκια. Εμείς τις είδαμε όλες στην σειρά μια μέρα (όχι με φεγγάρι) με πολύ αέρα που δεν έκανε ελκυστικό το κολύμπι.

![laouti](/assets/img/tinos/laouti.jpeg)



## Μα τι πανέμορφα χωριά! 

Η Τήνος είναι από τα νησιά που θα πρέπει να περηφανεύεται για τα όμορφα, καλαίσθητα, καθαρά χωριά της.

### Δύο χωριά
Δύο ξεχωριστά ήταν αρχικά τα χωριά όπου με την πάροδο του χρόνου συνενώθηκαν. Χτισμένο στην πλαγιά του Κεχροβουνίου, σε υψόμετρο 380μ τα _Δύο χωριά_ διαθέτουν υπέροχη θέα που φυσικά αξίζει μια επίσκεψη κατά την παραμονή σας στο νησί. 

### Βώλακας ή Βώλαξ ή Βωλάξ 
Δυο χαρακτηριστικά έχει αυτό το όμορφο χωριό. Τους γρανιτένιους στρογγυλούς βράχους που αποτελούν πόλο έλξης πολλών επισκεπτών και τα ποιήματα γραμμένα στα εγκαταλελειμμένα κτίσματα του. Στην κεντρική πλατεία του χωριού κάτω από την σκιά των δέντρων απολαύσετε στιγμές χαλάρωσης προτιμώντας έναν ελληνικό μερακλίδικο.

![volax](/assets/img/tinos/volax.jpeg)

### Κάμπος
Το μουσείο του Κώστα Τσόκλη που βρίσκεται στον Κάμπο στάθηκε η αφορμή να γνωρίσουμε άλλο ένα καλαίσθητο χωριό με όμορφα σπίτια και ευγενικούς ανθρώπους.  

![kampos](/assets/img/tinos/kampos.jpeg)

### Σμαρδάκιτο 
Το Σμαρδάκιτο ήταν το πρώτο χωριό που επισκεφτήκαμε στην Τήνο. Το λατρέψαμε και το επισκεφτήκαμε δύο φορές μάλιστα. Πνιγμένο μέσα στο πράσινο, με την παραδοσιακή πηγή με το γάργαρο νερό στην κεντρική πλατεία και τον όμορφο ναό του Αγίου Αντωνίου. Πριν φτάσετε στο Σμαρδάκιτο ακολουθήστε την ταμπέλα που θα δείτε προς Περιστερώνες. Δεν είναι μακριά και θα δείτε μαζεμένους τους χαρακτηριστικούς περιστερώνες που χρησιμοποιούσαν το λίπασμα τους για τις αγροτικές εργασίες και με το κρέας τους προμήθευαν την Τήνο καθώς πρόκειται για εξαιρετική λέει λιχουδιά ..(**ΔΕΝ** φάγαμε)!

![smardakito](/assets/img/tinos/smardakito.jpeg)

### Κάρδιανη 
Ένα ακόμη πανέμορφο χωριό. Έχει χαρακτηριστεί παραδοσιακός οικισμός από το υπουργείο πολιτισμού. Θα πρότεινα να την επισκεφτείτε σούρουπο που φωτίζεται το καμπαναριό του καθολικού ναού στην κεντρική πλατεία (Γενέθλια της Θεοτόκου Κιουρά) και αποτελεί θέαμα μοναδικό με φόντο τον όρμο Γιαννάκη.

![καμπαναριό](/assets/img/tinos/kampanario.jpeg)

### Υστέρνια
Κάποιος το χαρακτήρισε "Έργο τέχνης σμιλευμένο στο μάρμαρο" και δικαίως. Τα λευκά στολισμένα με μωβ μποκαμβίλιες σπίτια, σε κάνει να θέλεις να χαθείς μέσα στα στενά του, ένα ζεστό μεσημέρι του Αυγούστου και να βρεθείς στο ποιο όμορφο [cafe](#mayou-στα-υστέρνια) που υπάρχει στον κόσμο. Υπερβολή; Μπορεί ... όπως το δει κανείς ανάλογα με την διάθεση του!

![ysternia](/assets/img/tinos/ysternia.jpeg)

### Πύργος 
Αποτελεί το μεγαλύτερο χωριό της Τήνου και ένα από τα πιο όμορφα. Η μαρμαροστρωμένη κεντρική πλατεία με τον μεγάλο πλάτανο πλαισιώνεται από μικρά χαριτωμένα cafe όπου σφύζουν από ζωή τους καλοκαιρινούς μήνες. Μην παραλείψετε να επισκεφτείτε το Μουσείο Πανορμιτών Καλλιτεχνών καθώς και το Σπίτι του Γιαννούλη Χαλεπά.

![pyrgos](/assets/img/tinos/pyrgos.jpeg)

### Καλλονή
Το όνομα του χαρακτηρίζει πλήρως το χωριό. Επιλέξτε να κάνετε την διαδρομή προς το ξωκλήσι της Αγίας Υπακοής όπου η θέα θα σας αποζημίωση. 

## Πείνασα λιγάκι!

Πολύ καλές εντυπώσεις αποκομίσαμε στο κομμάτι της γαστρονομίας όπου ενισχύει την άποψη μου, ότι όταν το φαγάκι γίνεται με αγάπη δεν υπάρχει περίπτωση να μην σε κερδίσει!

### Cafe Καπάκι στα Δύο χωριά 
Για καφεδάκι αλλά και για ουζάκι είναι ιδανικό το Cafe Καπάκι. Τα μεσημέρια με την πολύ την ζέστη ο μεγάλος πλάτανος στο κέντρο της πλατείας προσφέρει απλόχερα την σκιά του και την δροσιά του.

### Μαρίνα στον Πάνορμο
Φέρτε μου την Μαρίνα να την σκίσω, όπως έλεγε και ο Ρίζος. Πρόκειται για την καλύτερη ταβέρνα που επισκεφτήκαμε ένα μεσημέρι με πολύ πολύ αέρα (τι περίεργο). Ήταν η καλύτερη αποζημίωση μιας και χάσαμε το μπάνιο μας. Εξαιρετικό φαγητό, σέρβις και καθαριότητα. Επιλογές για ψάρι και κρέας, σε πολύ καλές τιμές με φιλόξενες μερίδες.

### Κατώι στο Σμαρδάκιτο
Παραδοσιακή ταβέρνα με νόστιμο ελληνικό φαγητό. Πρόκειται για οικογενειακή ταβέρνα με ευγενικούς ανθρώπους, πολύ καλό φαγητό στο κέντρο της πλατείας. Το νερό που σερβίρετε στο τραπέζι είναι κυριολεκτικά από την διπλανή πηγή. 

### Μαραθιά Τήνος
Πρόκειται για ένα γκουρμέ εστιατόριο με πολύ ωραία ατμόσφαιρα, γρήγορο και ευγενικό service αλλά και ελαφρώς ‘πειραγμένο’ ελληνικό φαγητό που είτε θα σε ενθουσιάσει είτε θα σου είναι αδιάφορο. Ανάμεικτα τα συναισθήματα για το φαγητό στο Μαραθιά καθώς 1 μόνο από τα 3 ατομικά πιάτα που επέλεξα με εξέπληξε ευχάριστα. Όπως όλα τα γκουρμέ εστιατόρια είναι για ακριβά γούστα.   

### Cafe Αθμάρ στον Πύργο
Βρίσκεται πάνω στα σκαλάκια στην κεντρική πλατεία και οπωσδήποτε δοκιμάστε το κοκτέιλ με το πεπόνι! 
Αποφύγετε το καφέ Κεντρικόν καθώς η εμπειρία μας ήταν δυσάρεστη τόσο από τον καφέ που σερβίρει όσο και από το γαλακτομπούρεκο του.

![pyrgos-athmar](/assets/img/tinos/pyrgos-athmar.jpeg)

### Γιαλού & Αντίλλαλος στην Χώρα 
Βρίσκονται και τα δύο στα στενά σοκάκια της χώρας και σερβίρουν ωραίο φαγητό και καφέ.

### Ντίνος στον Όρμο Γιαννάκη
Ψαροταβέρνα με πολλές καλές κριτικές, που ήταν και ο λόγος που την επιλέξαμε χωρίς όμως να μείνουμε ιδιαίτερα ευχαριστημένοι. Διαθέτει όμως καταπληκτική θέα.

### MAYOU στα Υστέρνια
Το καλύτερο cafe ever!!! Το επισκεφτήκαμε δύο φορές για καφέ αλλά και για πρωινό. Υπέροχη θέα στον όρμο Υστερνίων, χαλαρωτική μουσική, ευγενικό και εξυπηρετικό προσωπικό.

![mayou](/assets/img/tinos/mayou.jpeg)

### Σβούρας στη Κώμη
Ένα μεζεδοπωλείο που σερβίρει καυτερές επιλογές όταν της ζητηθούν δεν θα μπορούσε να μη μπει στην καρδιά μας. Ωραίο φαγητό και διαχείριση από νέους με διάθεση ιδιοκτήτες.

![komi](/assets/img/tinos/komi.jpeg)

## Και που θα μείνουμε?
Για την διαμονή μας επιλέξαμε το όμορφο Sail in και μείναμε ευχαριστημένοι! 

## Τελικά αξίζει να πάω Τήνο?
Μετά από όλα αυτά και είσαι ακόμα εδώ; 



{% include carousel-tinos.html height="50" unit="%" duration="7" %}

